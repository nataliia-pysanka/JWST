# [Джеймс Вебб](https://uk.wikipedia.org/wiki/Джеймс_Вебб_(телескоп)) (телескоп)

![Джеймс Вебб](https://upload.wikimedia.org/wikipedia/commons/thumb/3/3a/2294_Mission_Posters_Webb_English-1200.jpg/300px-2294_Mission_Posters_Webb_English-1200.jpg "телескоп")

**Космічний телескоп ім. Джеймса Вебба**  (англ. James Webb Space Telescope, JWST) — американський орбітальний інфрачервоний космічний телескоп. Призначений для широкого спектру спостережень в астрономії і космології, зокрема, спостереження найбільш віддалених об'єктів і подій у Всесвіті, таких як утворення перших галактик.

Проєкт здійснюється шляхом міжнародної співпраці 17 країн, на чолі з NASA, зі значним внеском [Європейського](https://uk.wikipedia.org/wiki/Європейське_космічне_агентство) та [Канадського космічних агенств](https://uk.wikipedia.org/wiki/Канадське_космічне_агентство). Розробкою керував Центр космічних польотів імені Ґоддарда, головний підрядник — [Northrop Grumman](https://uk.wikipedia.org/wiki/Northrop_Grumman). Початкова назва — «Космічний телескоп нового покоління» (англ. Next-generation space telescope — NGST). У 2002 році названо на честь другого керівника NASA [Джеймса Вебба](https://uk.wikipedia.org/wiki/Джеймс_Вебб) (1902—1992), що керував агенцією в 1961—1968 рр.

На кінець 2021 року витрати на створення телескопа складали понад 9,7 млрд доларів США. Телескоп успішно запущено о 12:20 UTC 25 грудня 2021 року ракетою-носієм [Аріан-5](https://uk.wikipedia.org/wiki/Ariane_5).

На момент запуску, телескоп Вебба був найбільшим, найдорожчим та найчутливішим оптичним та інфрачервоним космічним телескопом в історії людства, та одним з найважливіших проєктів в астрономії в XXI столітті.
